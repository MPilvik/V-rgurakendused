Projekti eesmärk on teha ühe ühisloome platvormi prototüüp, mille kaudu saaks vabatahtlike abi kasutada teadus- ja dokumenteerimistöös. Selle platvormi kaudu saavad soovijad sisse trükkida vanu käsikirju, mille peal nt OCR ei tööta. Ühisloome tulemit saab hiljem kasutada ka automaatse käekirjatuvastuse treeningkorpusena.

Esmalt avaneb külastajale avaleht koos projekti kirjeldusega. Sealt on võimalik minna registreerimise/sisselogimise lehele.
Juhul kui kasutaja on juba registreerunud, on tal võimalik sisse logida ning kohe tööle asuda.
Kui külastaja ei ole registreerunud, on tal võimalik seda teha ning pärast registreerumist sisse logida.

Registreerunud kasutajale kuvatakse suvaline veel kirjeldamata pildifail, mille kõrval on ankeet metaandmete jaoks ning tekstisisestuskast. Kui kasutaja vajutab nupule "Salvesta", siis lisatakse tema sisestatud info andmebaasi. Pildifaili kuvamisel arvestatakse seda, kas pildifaili nime real on täidetud ka teisi välju. Kui ei ole, siis võetakse pildifail valikusse sisse. Kui on, jäetakse välja. Kasutajale pakutakse pildifaile järjest (st protokolliraamatu järjekorras), mitte suvalise valiku teel, kuna nii on töö süstemaatilisem.

Hetkel saab sisestada vaid tekste tervikuna (st korraga kogu tekst). Võimalik on lisada ka funktsionaalsus, mille abil kasutaja saab oma töö pooleli jätta ja salvestada ning sobival ajal tööd jätkata. 

Rakenduse näitlikustamiseks on kasutatud rahvusarhiivi vallakohtute protokolle, kuna töötame nende tekstidega hetkel ka Tartu Ülikoolis ühe alanud digihumanitaaria projekti raames. Protokollide pildifailid on allalaaditavad rahvusarhiivi virtuaalse uurimissaali SAAGA veebikeskkonnast kohtuasutuste materjalide alt. 